habang ang ina'y alipin, maaalipin din naman ang lahat ng mga anak.
ang pagkakasulong at pag-unlad ng damdamin ng Pilipinas ay hindi maiiwasan, iya'y hindi mahahadlangan.
ang inyong pagka-Kristyano ay paris ng inaalagang gatasang hayop, o paris ng pinatatabang baboy kaya, na di pinatatataba alang-alang sa pagmamahal sa kanya, kundi maipagbili nang lalong mahal upang lalong masalapian.
kung hindi makakawangki ang kanyang mga mamamayan [ng Pilipinas] sa mga mamamayang kastila, kung ang mga batas na naaayon sa matuwid at ang mga pagbabagong matapat at makalayaan ay hindi makapagpapalimot sa isa't isa ng pagkakaiba ng kanilang mga lipi, o kung ang dalawang bayang iya'y hindi magkakaisa upang bumuo ng isang katawang panlipunan at pampulitika na may isang uri ... ay ipahahayag ng Pilipinas, balang araw, na hindi mapipigilan at hindi magkakabula, ang kanyang pagsasarili.
dahil sa pagkabigla sa kanyang pag-iibang anyo, nawalan ng tiwala sa kanyang nakaraan, nawalan ng pananalig sa kanyang kasalukuyan at ni walang anumang nakaiigayang pag-asa sa darating na araw
ang mga bayang lalong nananalig sa mga himala ay siyang lalong tamad
higit na paggalang sa dangal ng tao, higit na pangangalaga sa bawat tao, habang binabawasan ang bilang ng hukbong sandatahan at binabawasan ang pribilehiyong walang-habas na inaabuso ng pangkat na ito.
higit na kaunti ang pag-aalsa, higit na kaunti ang patayan, at higit na kaunti ang saksakan sa mauunlad na lungsod?
"Laganap na po ang lason sa katawan.‚Äù [...] "Tulad ng Filipinas!" Tinuloy ni Basilio: "Ang lalo pang nagpapahina sa kaniya ay ang mga bangungot, ang kaniyang mga sindak..." At sinagot ni Simoun: "Tulad ng gobyerno!"[...]
walang sapat na pulbura sa daigdig na makapagbibigay matuwid sa mga pagtatangka laban sa kalayaan ng tao, laban sa kabanalan ng tahanan.
Alisan nga ninyo ng karangalan ang tao, at hindi lamang inalisan ninyo siya ng lakas ng kalooban, kundi ginawa rin ninyo siyang walang kabuluhan maging sa mga taong ibig gumamit sa kanya.
Alin-aling mga kadahilanan ang nakatulong sa paggising sa malalim na pagkakahimbing ng katakut-takot na pagkakahilig na ito? Paanong ang mga sambayanang Pilipino, na totoong mapagmahal sa kanyang mga kaugalian hanggang ang sa mga ito'y nakagawian, sa pangangalakal, sa pandaragat at iba pa, hanggang ganap halos na makalimot sa kanyang nakaraan?
Ang inang walang maituro kundi ang lumuhod at humalik ng kamay, huwag mag-antay ng anak na iba sa alipustang alipin.
Ang bata, ang binata na naghahangad na maiba ay tinatawag na pangahas at palalo; inaalipusta siya ng kura sa pamamagitan ng malulupit na pagkutya, tinitignan siya ng kanyang mga kamag-anak nang may pagkatakot; at siya'y minamalas ng iba na puno ng pagkahabag. Wala nang pagkakaunlad sa sarili! Kailangan pumasok sa hanay, sumunod sa agos ng karamihan!
Ang kalooban niya'y pinatulog; sapul sa pagkabata'y natutong gumawa nang di nag-iisip, katulad ng isang makina
Ang isang bansa'y iginagalang sa hindi pagsang-ayon ni pagtatakip sa mga pagmamalabis, kundi sa pagpaparusa't hindi pagsang-ayon sa mga iyon.
Ang Karapatan ay walang balat at ang katuwiran ay walang ilong.
Ang kamangmanga'y kaalipinan, sapagka't kung ano ang isip ay ganoon din ang tao: ang taong walang sariling isip, ay taong walang pagkatao; ang bulag na tagasunod sa isip ng iba, ay parang hayop na susunud-sunod sa tali.
Ang kawalan ng damdaming Pambansa ay nagtataglay ng iba pang kasamaan, na dili iba kundi ang kawalan ng pagtutol sa mga pamalakad na makasisira sa bayan, at ang kawalan ng pagkukusa sa anumang bagay na maaaring ikabuti ng bayan.
Ang kauna-unahang bagay na napansin ni Pigafetta na pumaritong kasama ni Magallanes noong 1521 nang dumating sila sa unang Pulo ng Pilipinas: sa Samar, ay ang pagpipitagan at kabutihan ng mga naninirahan at ang pangangalakal ng mga ito.
Ang lalagyan ay napupunong unti-unti, at kung hindi palalabasin ng kahinahunan ng Pamahalaan ang mga karaingang naiipon, maaaring balang-araw ay tumilamsik ang titis.
Ang labis na lakas sa kamay ng mga tao, lalo na't mga taong mangmang, masisilakbo ang damdamin, walang pagtitimping moral, walang subok na katapatan, ay tila sandata sa kamay ng isang baliw sa piling ng walang-labang madla.
Ang mga pagbabangon at ang mga paghihimagsik ay karaniwang nangyayari sa mga bayang sinisiil, doon sa ang pag-iisip at ang puso ng tao ay pinipilit na inisin.
Ang mga balatkayo ay nangawala na. Nakita ng bayan na ang pag-ibig at pagkaawang iyon noong nakaraang panahon ay nakakawangis lamang ng pagmamahal ng isang sisiwa, na sapagkat hindi maaaring mabuhay sa ibang dako, ay walang ninais kundi maging musmos sa habang panahon ang kanyang alaga, maging mahina habang panahon ang bata, upang magpatuloy siya sa pagsahod ng kanyang upa at makakain sa gugol ng inaalagaan, namalas na hindi lamang hindi niya pinapakakaing mabuti upang lumulusog ang bata, kundi ito'y nilalason pa upang mabansot ang kanyang paglaki, at sa anumang bahagyang pagtutol ng bata ay napopoot sa kanya ang sisiwa!
Ang pagkakamulat ay lumalaganap, at ang pag-uusig na tinitiis ay siyang lalong nakapagpapaalab ng kanyang loob. Hindi; ang makadiyos na lagablab ng pag-iisip ay hindi mapaparam sa bayang Pilipino, at sa anumang paraa'y talagang magniningning at pakikilala. Hindi maaaring gawing parang hayop ang mga mamamayan sa Pilipinas!
Ang ninanasa namiy huwag siyang hadlangan ng mga sagabal, huwag nang dagdagan pa ang maraming sagwil na idinudulot ng singaw ng lupa't ng kinaroroonan ng mga pulo, huwag siyang kulangan ng pagtuturo sa takot lamang na baka kung siya'y makaunawa na, ay humiwalay sa bansang nakasasakop sa kanya.
Ang Pilipinas, samakatuwid, ay alin sa dalawa: o magpapatuloy na sakop ng Espanya, ngunit may higit na mga karapatan at kaluwagan, o kaya'y magpapahayag ng kanilang kasarinlan, pagkatapos na magbubo ng dugo at maduguan naman ang Espanya.
Ang paglibak ay tumakip sa pagmamalabis.
Ang politika sana ay maging tapat at dapat nasa katwiran ang mga ginagawa na inuuna ang kabutihan at pag-unlad na hindi nagtitipid sa kaalaman at dapat pang malaman. Ang paglingkod sa bayan ay bukal na walang hinihiling kapalit, ang pag-unlad ng tao at bayan ang nasa isip at hindi lamang ang kapangyarihan na nakukuha sa paglilingkod nito.
Ang Pilipinas...ay sapilitang mangangailangan ng pagbabago hinggil sa pulitika, sapagka't ito ang hinihingi ng lakad ng kasaysayan [...]
Ang tao'y gumagawa dahil sa isang layon; alisin ninyo ang layon at ang kahihinatnan niya'y ang hindi pagkilos.
Ang tao, ang wika ng mga taga-Esparta, ay hindi inianak para mabuhay sa sarili, kundi para sa kanyang bayan. Habang nananatili ang ganitong mga isipan at ganitong mga babae, ay walang kaaway na nakatuntong ng lupang Esparta.
Ang tao'y inianak na paris-paris, hubad at walang tali. Di nilalang ng Diyos upang maalipin, di binigyan ng isip para pabulag, at di hiniyasan ng katuwiran upang maulol ng iba. Hindi kapalaluan ang di pagsamba sa kapwa tao, ang pagpapaliwanag ng isip at ang paggamit ng matuwid sa anumang bagay. Ang palalo'y ang napasasamba, ang bumubulag sa iba, at ang nais papanaigin ay ang kanyang ibig sa matuwid at katampatan.
Ang tao'y hindi isang hayop na walang pag-iisip, hindi isang makina; ang layon niya'y hindi lamang yumari o gumawa
Ano ang karamdaman ng katawan kung ihahambing sa karamdamang moral.
Ano ang dapat ipagtaka, samakatuwid, kung nagising ang kahinaan ng loob sa diwa ng mga mamamayan sa Pilipinas, kung sa gitna ng gayon karaming sakuna ay hindi nila malaman kung makikita nilang tutubo ang itinanim, kung ang bukid nila'y siya nilang magiging libingan, o kung ang ani nila'y siyang ikabubuhay ng papatay sa kanila?
Ang wika ang pag-iisip ng bayan. Ikagalak ninyong may katiyakan ang inyong kasarinlan
Anuman ang maging laki ng utang ng mga Pilipino sa Espanya, ay hindi mahihingi sa kanilang itakwil ang kanilang katubusan
Ano ang mawawala sa kanila sa paghahamok? Halos wala: ang buhay ng iba't ibang uri ng mga taong hindi nasisiyahan, ay walang gaanong pampasiglang inihahandog, upang pahalagahan pa nang higit sa isang maluwalhating kamatayan.
Hindi kaya higit na makatwiran na pagsikapang lumakas ang organismo at pahinain ang bagsik ng gamot?
Bawat bagay sa ibabaw ng lupa ay may panundot na nagpapakilos, may kani-kaniyang kaparaanan; ang sa tao'y ang pagpapahalaga sa sarili; alisin ninyo siya nito, at siya'ymatutulad sa isang bangkay; at ang humanap ng pagkilos sa isang bangkay ay walang matatagpuan kundi mga uod.
Huwag ninyong lilimutin ang mga nabuwal sa dilim ng gabi - Elias.
Hindi mo ba alam na walang kabuluhan ang buhay na hindi iniuukol sa isang dakilang layunin?
Isipin mo na lang na natalo sa sugal ang perang ibabayad mo o di-kaya'y nahulog sa ilog at nalunok ng masibang buwaya.
Isang kabaliwan ang tangkaing mapagbago ang paraan ng pag-iisip ng mga namamahala. Yari na ang kanilang mga balak, may piring na sila, at bukod sa isang pagsasayang ng panahon, nililinlang ninyo ang bayan sa mga pag-asang walang kapararakan at sanhi pa kayo ng lalo nitong pagyukod sa harap ng manlulupig.
Itong ito ang layunin ng Guardia Sibil: Sugpuin ang krimen sa pamamagitan ng takot at dahas.
Ito at ang mga ibang bagay pa ang maaaring mangyari sa loob ng sandaang taon humigit-kumulang. Nguni't ang lalong makatuwirang babala, ang hulang nabatay sa pinakamabuting maaaring mangyari ay maaaring sumala sanhi sa mga kadahilanang walang kabuluhan at malayo.
Kailangan kong bantayan ang aking taniman, bawat tubong sumibol doon ay buto ng aking asawa - Kabesang Tales.
Kailanga'y aminin naming doon ay tunay na may katamaran; ngunit sa halip na iyo'y ariing siyang sanhi ng pagkakaurong at ng kaguluhan, ay inaakala naming siyang bunga ng kaguluhan at ng pagkakaurong na tumutulong sa pag-unlad ng isang kasira-sirang hilig.
kanilang pananahimik, inagaw ang kanilang kaligayahan, sinaktan ang kanilang mga pinakamamahal, at nang humingi sila ng pangangalaga sa Hustisya, nalinawan nilang wala silang maaasahan kundi ang sarili [...]
Kailangang baguhin ang lahi! Magsisilang lamang ng mga alipin ang mga duwag na ama at ano ang saysay ng pagwasak kung muling magtatayo mula sa mga bulok na materyales?
Kay tamis mamatay kung dahil sa bayan. Lahat kaibigan sa silong ng araw. Lason kahit simoy para sa sinumang walang bayan, walang ina't minamahal.
Kapag walang pagtuturo at walang kalayaan, iyang lupa't iyang araw ng tao, ay walang pagbabagong magagawa, walang kaparaanang makapagbibigay ng bungang ninanasa.
Lagi kong nakikita na umaalinsunod ang kasaganaan o kahirapan ng mga bayan sang- ayon sa kanilang kalayaan o mga kaabalahan, at kaagapay niyo'y sang-ayon sa pagpapakasakit o pagmakasarili ng kanilang mga ninuno.
Kayong iilang nakapagsasalita nito, ano ang mapapala ninyo sa Kastila? Ang kamatayan ng inyong orihinalidad, ang pagsuko sa iba ng inyong mga kaisipan, kaya't sa halip na maging malaya ay lalo lamang kayong magiging tunay na alipin!
Lahat ng pagbabagong may uring pampalubag-loob ay hindi lamang walang kabuluhan kundi nakasasama pa, kapag ang Pamahalaan ay nahaharap sa mga kasamaang kailangang lunasan hanggang kaugat-ugatan.
Lahat ng pagbabagong may uring pampalubag-loob ay hindi lamang walang kabuluhan kundi nakasasama pa, kapag ang Pamahalaan ay nahaharap sa mga kasamaang kailangang lunasan hanggang kaugat-ugatan.
Magiging ano kayo sa hinaharap? Isang bayang walang katangian, isang nasyong walang kalayaan. Pawang hiram ang lahat ng inyo, maging ang inyong mga kasiraan.
Maganda at dakila ang inang-bayan, kapag ang anak niya, sa sigaw ng pakikipaglaban, ay gumayak sa pagtatanggol sa matandang lupa ng kanilang mga ninuno; mabangis at mapagmalaki, kapag, buhat sa mataas niyang luklukan ay nakikita ang dayuhang tumatakas sa sindak sa harap ng hukbong hindi magapi ang kanyang mga anak.
Maging sa kasaysayan ay lalung maraming paghihimagsik na natala nang ang pahayagan ay lagyan ng busal.
Magiging krimen lamang ang patriyotismo sa mga bayang manlulupig sapagkat doon, isang pangangamkam ito na binigyan lamang ng magandang pangalan. Ngunit maging gaano mang kaganap ang sangkatauhan, mamamalaging isang magandang katangian ang patriyotismo sa mga bayang sinisikil sapagkat sa lahat ng panahon ay sumasagisag ito sa katarungan, kalayaan, at pansariling dangal.
Masama po siyang manggagamot kung hinahanap lamang niya upang lunasan at sugpuin ang mga sintomas, at hindi sinisikap siyasatin ang pinagmumulan ng sira, o kaya'y kung batid niya ito ngunit natatakot bakahin.
Marahil ang malaking republika ng amerika, na may mga kapakanan sa Pasipiko, at hindi kahati sa ginawang pagbabaha-bahagi sa Aprika, ay siyang, baling araw ay makaisip na magkaroon ng mga sakop sa kabilang ibayo ng dagat. Hindi malayong mangyari ang gayon, yamang ang halimbawa'y nakahahawa, ang pangangamkam at ang at ang pag-iimbot ay siyang masasamang hilig ng mga malalakas.
May pakinabang sa sindak kapag alipin ang bayan, kapag walang yungib ang bundok, kapag may kapangyarihang maglagay ng tanod sa likod ng bawat punongkahoy, at kapag mayroon lamang tiyan at bituka ang katawan ng alipin.
Mga kriminal o magiging mga kriminal, ngunit bakit sila nagkagayon? Dahil ginulo ang kanilang tahimik na tahanan
Mutatis, mutandis, baguhin ang nararapat baguhin. Sa mga taong bago ay bagong aayusan ng lipunan.
Minamabuti pa niyang mabuhay ng na maralita't tamad, kaysa gumanap ng tungkulin ng isang elepenteng sawimpalad.
Nakita ng bayan na ang pag-ibig at pagkaawang iyon noong nakaraang panahon ay nakakawangis lamang ng pagmamahal ng isang sisiwa, na sapagka't hindi maaaring mabuhay sa ibang dako, ay walang ninanais kundi maging musmos sa habang panahon ang kanyang alaga, maging mahina habang panahon ang bata, upang magpatuloy siya sa pagsahod ng kanyang upa at makakain sa gugol ng inaalagaan, namalas na hindi lamang hindi niya pinakakaing mabuti upang lumusog ang bata, kundi ito'y nilalason pa, upang mabansot ang kanyang paglaki, at sa anumang bahagyang pagtutol ng bata ay napopoot sa kanya ang sisiwa!
Nakaraan ang tatlong dantaon, ang liig ay namihasa na sa singkaw, at ang bawa't bagong salin ng tao, na isinilang na natatanikalaan, ay nahirati nang higit at higit sa bagong katayuan ng mga bagay-bagay.
Nang magkagayo'y nagsimula na ang bagong panahon sa mga Pilipino. Unti-unting nawala ang dati nilang mga kaugaliang minana, ang mga alaala, nilimot ang kaparaanan ng dati nilang panunulat, ang mga awit, mga tulain, mga batas, upang pag-arala't isaulo ang ibang mga aral na hindi naman nila nawawatasan [...] Nang magkagayo'y nababa sila, naaba ang anyo nila sa malas ng kanilang sariling mga mata, ikinahiya na ang talagang kanila at pambansa, upang hangaan at papurihan ang lahat ng nagbuhat sa dayuhan at hindi mawatasan; nanlumo ang kanilang diwa at sa huli'y nahutok.
Nang dumating sa ganitong ayos ang kaabaan ng budhi ng mga mamamayan, ang panlulumo, ang sama ng loob sa sarili, at saka ibinigay ang panghuling dagok na makamamatay, upang mawalan rin ng kabuluhan ang gayon karaming mga kalooban at mga katalinuhang naiidlip, upang ang mga tao'y gawing parang mga bisig na lamang, mga hayop na panghila, alalaong baga'y isang katauhang walang utak at walang puso 
Para sa isang diwang masigla tungkol sa mga kalayaan ng kanyang Inang Bayan, para sa isang di-masupil na mga taga-Kagayan, na bumubuhay sa kanilang sarili ng diwa ng mga Magalat, para sa mga nagmana sa bayaning sina Gat Pulintang at Salakab ng lalawigan ng Batangan, ang pagsasarili ay tiyak na matatamo at ang kinakailangan lamang ay ang pagkakaunawaan upang makapagbunsod ng isang 'di mapipipilang paggamit ng lakas. 
Ngayon ay may isang sangkap na wala noong araw: nagising na ang diwang pagkabansa, at iisang kasawian at iisang pagkaduhagi ang nakapagbuklod sa mga mamamayan sa Kapuluan. 
Sa kabilang dako, kung ang ibig makita sa Kapuluang Pilipinas ay isang kayamanang mapagsasamantalahan, isang dagisunan upang mabigyang kasiyahan ang mga mapag-imbot, upang mailigtas sa mga buwis ang Espanya, mapapagdumali ang "inahing manok na nangingitlog ng ginto," at ipinid ang pandinig sa lahat ng sigaw ng katuwiran; kung magkakagayon, magpakalaki-laki man ng katapatan ng mga Pilipino, ay hindi mapipigil ang pagkatupad ng mga kapangyarihang batas ng Kasaysayan.
Sa harap ng kasawiang maaaring mangyari, ang kailangan ay huwag tayong umurong nang dahil sa takot at sa halip na magpikit ng mata, ay masdan natin nang harapan ang maaaring idulot ng panahong darating.
Sa panahon ng kagipitan, ang magsabing walang pinapanigan ay nalalantad lamang sa galit ng magkalabang panig.
Sa pamamagitan ng mga taong bagong sibol na magsisilitaw sa kanyang kandugan at kalakip ang alaala ng kanyang nagdaan, siya'y magsisikap, marahil, na makapasok nang hayagan sa maluwag na landas ng pagkakasulong, at lahat ay magsisigawa nang sama- sama upang bigyan ng lakas ang Inang Bayan, maging sa labas taglay ang kasiglahan ng isang binatang muling nag-aararo sa mga lupain ng kanyang mga nuno na malaon ding nasira at natiwangwang dahil sa kapabayaan ng sa kanyang nangagsanla. Kung magkagayon ay muling huhukayin sa mga mina ang ginto upang lunasan ang karukhaan, ang bakal upang magkaroon ng sandata, ang tanso, ang tingga, ang uling na bato at iba pa. Marahil, ang bayan ay manunumbalik sa pamumuhay sa karagatan at sa pangangalakal, na siyang nananawagan sa mga tagapulo dahil din sa kalikasan, sa kanilang mga kakayahan at sa kanilang mga hilig, at sa pagiging malaya uli, katulad ng ibong nakaalpas na sa kanyang kulungan, katulad ng bulaklak na bumubuka sa malayang hangin, at muling mapanunumbalik niya ang kanyang mga dating mabubuting katangian na unti-unting nawawala, at muling magiging kasuyo ng kapayapaan, masaya, maligaya
Sino ang dapat sisihin? Kayo ba, na may hawak sa amin sa loob ng tatlo't kalahating dantaon, o kami, na sunod-sunuran sa lahat?
Sasabihin ba naming balang araw sa Pilipinas na ikaw ay walang pandinig sa nakasasama sa kanya, at kung ninanais niyang makaligtas ay kailangang siya rin ang tumubos sa kaniyang sarili?
Tangkilikin, sa halip na salungatin, ang pagpapalaya sa pagtuturo.
Talastas ng lahat ang kapangyarihan at galing ng babae sa Pilipinas, kaya nga kanilang binulag, ginapos, at iniyuko ang loob, panatag sila't habang ang ina'y alipin ay maaalipin din naman ang lahat ng mga anak.
Upang basahin ang kapalaran ng bayan, ay kailangang buklatin ang aklat ng kanyang kahapon.
Tingnan natin kung ano ang sinasabi ng Kasaysayan. Ang mga pagbabangon at ang mga paghihimagsik ay karaniwang nangyayari sa mga bayang sinisiil, doon sa pag-iisip at ang puso ng tao ay pinipilit na inisin.
Walang maaalipin kung walang paaalipin.
Upang siya'y umunlad, kinakailangang sumulak sa mga ugat niya ang isang diwang mapaghimagsik, sabihin nating gayon, sapagkat ang pag-unlad ay sadyang humihingi ng pagbabago